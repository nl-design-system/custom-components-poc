# NL Design System introductie

De Digitale Overheid stelt dat overheidsdienstverlening toegankelijk en begrijpelijk moet zijn voor iedereen. Hiervoor zijn consistent ontworpen diensten en websites nodig.
Daarom gaan we tussen overheidsorganisaties principes, interactiepatronen en code delen via een gezamenlijk design system. Dit NL Design System draagt niet alleen bij aan gebruiksvriendelijkere diensten van een betere kwaliteit en toegankelijkheid. Het helpt ook dubbel werk te voorkomen.

> ⚠️ **LET OP**
>
> Het NL Design System bevindt zich momenteel nog in de pilotfase.  
> Hierdoor is het nu nog niet volwassen genoeg om volledig gebruikt te worden.  
> Houdt hier dus rekening mee voor je aan de slag gaat.  
> We zouden het op prijs stellen als je wilt bijdragen om het NLDS tot een succes te maken.  
> Dit kan in onze gitlab of met een mailtje aan: NLDesignSystem@gebruikercentraal.nl

## Wat is een Design system

Een design system is een verzameling van herbruikbare componenten waarmee je als ontwerper of ontwikkelaar eenvoudig digitale diensten kunt ontwikkelen. Denk aan knoppen, formulier-elementen en pagina-templates.
Op die manier wordt het gemakkelijk om op een consistente manier producten en diensten voor een hoogwaardig digitale dienstverlening te ontwikkelen.
Daarnaast bestaat het design systeem uit handleidingen, principes en gedeelde afspraken over de kwaliteit.
Dit alles ondersteunt ontwikkelaars en ontwerpers in hun werk. In plaats van iedere keer opnieuw na te moeten denken over dezelfde ontwerpvraagstukken, kan door het gebruik van een design systeem worden voortgebouwd op een stevige basis. Zie het als bouwblokken voor digitale dienstverlening. Het is als het ware één taal waarmee digitale producten ontworpen en gerealiseerd kunnen worden.

## De voordelen van een NL Design System

Door binnen de hele overheid te ontwikkelen op basis van een gezamenlijk design system, werken overheidsdiensten veel meer op dezelfde manier (met behoud van eigen stijl en kleuren). Dat maakt diensten gebruiksvriendelijker voor burgers, helemaal bij levensgebeurtenissen waarbij contact met meerdere overheden nodig is.
Bovendien zijn componenten in het design system straks grondig getest met gebruikers. Ook met gebruikers met een visuele of andere beperking. Hierdoor neemt de kwaliteit en toegankelijkheid ervan toe. En zo kunnen we mensen steeds beter van dienst zijn.
Daarnaast zijn er ook voor de overheid zelf voordelen. Doordat we niet elke keer over hetzelfde na hoeven te denken wordt dubbel werk voorkomen en daarmee ook dubbele kosten. Heel praktisch: projecten komen sneller uit de startblokken en kunnen sneller resultaat laten zien, als gebruik wordt gemaakt van componenten van een hoog niveau.
Waarom nog een keer dezelfde problemen oplossen als die al tientallen keren door anderen zijn opgelost? Zo blijft er veel meer tijd over om na te denken over die uitdagingen die uniek zijn voor jouw dienst.

De POC is te vinden op:

<http://github.com/nl-design-system>
