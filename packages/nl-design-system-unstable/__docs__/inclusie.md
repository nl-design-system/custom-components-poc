# Wat is ontwerpen voor inclusie

_Status: **In development**_

Ontwerpen voor inclusie is niet anders dan bestaande ontwerpaanpakken waarbij de gebruiker centraal staat. Bij ontwerpen voor inclusie schenk je speciale aandacht aan diversiteit bij gebruikers.

## Inclusie

Bij inclusie gaat het erom dat alle mensen kunnen meedoen in de samenleving, dus ongeacht hun diversiteit in fysieke, cognitieve (waaronder taal) en psychosociale vaardigheden, en de omstandigheden waaronder zij leven.

Een belangrijke voorwaarde voor participatie is gebruik kunnen maken van beschikbare informatie- en communicatiemiddelen, die vaak digitaal zijn. Mensen met beperkingen in vaardigheden of vanwege omstandigheden kunnen dit om verschillende redenen lastig vinden. De Nederlandse overheid is wettelijk verplicht om er voor te zorgen dat haar digitale dienstverlening voor alle burgers goed toegankelijk en bruikbaar is.

## Ontwerpen voor inclusie

Ontwerpen voor inclusie betekent dat de volledige diversiteit van mensen optimaal gebruik kan maken van (digitale) informatie- en communicatiemiddelen. Het is een ontwerpaanpak waarin ontwerpers en andere betrokkenen bij het ontwerpen van hun producten, diensten of omgevingen:

- rekening houden met diverse mogelijke beperkingen van gebruikers, in vaardigheden of vanwege hun omstandigheden
- gebruikers met diverse beperkingen in het gehele ontwerpproces betrekken.

[De vijf ontwerpprincipes om digitale dienstverlening te verbeteren en zo gebruiksvriendelijk mogelijk te maken](ontwerpprincipes.md) gelden ook voor ontwerpen voor inclusie. De toevoeging is dat je bij ontwerpen voor inclusie speciale aandacht schenkt aan diversiteit bij gebruikers:

### 1: Zet de gebruiker centraal

Ontwerp vanuit de behoefte en context van mensen, niet vanuit de techniek of je organisatie.

Inclusie: Ga uit van een diversiteit aan gebruikers, wat betreft vaardigheden en omstandigheden.

### 2: Wees pas tevreden als je gebruiker het is

Ontwerp, test, meet en verbeter. En blijf dat doen.

Inclusie: Betrek hierbij een diversiteit aan gebruikers.

### 3: Maak het eenvoudig voor de gebruiker

Ontwerp eenvoudige processen, maak gebruiksvriendelijke systemen en schrijf begrijpelijk.

Inclusie: Houd in je ontwerp rekening met fysieke, cognitieve en psychosociale beperkingen van je gebruikers, en beperkingen door omstandigheden. Maak gebruik van ontwerprichtlijnen en voorbeelden.

### 4: Ga uit van feiten, niet van aannames

Ontwerp op basis van feiten en gebruiksonderzoek, en ga er niet vanuit dat je gebruiker is zoals jij.

Inclusie: Verdiep je in kenmerken van je gebruikers en betrek hierbij een diversiteit aan gebruikers.

### 5: Wees transparant en deel je kennis

Werk samen en deel je kennis en ervaring. En sta open voor feedback.

Inclusie: Creëer bewustzijn over inclusie bij alle betrokkenen in het ontwerpproces. Leg je inzichten vast en deel deze met anderen.

## Ontwerpen voor inclusie en andere ontwerpaanpakken

Ontwerpen voor inclusie staat internationaal bekend als _Inclusive Design_.

Naast Inclusive Design zijn er tal van ontwerpaanpakken waarbij de gebruiker centraal staat. Een aantal aanpakken richt zich vooral op het betrekken van gebruikers tijdens het ontwerpproces (zoals human-centered design, user-centered design, participatory design en co-design). Andere benaderingen richten zich vooral op principes en richtlijnen waar het ontwerp aan moet voldoen (zoals usability, user experience, persuasive design en value-centered design).

Inclusive Design gaat zowel over het proces als over het ontwerp, maar richt zich daarbij specifiek op de diversiteit van gebruikers. Accessibility en Universal design/Design-for-all doen dat ook, maar daar gaat het vooral over het ontwerp en minder over het proces.

## Aanpak

### 1: Identificeer Inclusive Design doelen

Identificeer gezamenlijk op welke manier je aandacht gaat besteden aan inclusie in je project en wat je wilt bereiken. Neem dit op in je projectplan.

[Identificeer Inclusive Design doelen, technieken, tips en links op Gebruiker Centraal](https://inclusie.gebruikercentraal.nl/stap/identificeer-inclusive-design-doelen/)

### 2: Verdiep je in je gebruikers

Verdiep je in de vaardigheden, beperkingen en omstandigheden van je gebruikers in het licht van de te ontwikkelen toepassing. Betrek hierbij je gebruikers. Breng hun behoeften en wensen in kaart.

[Verdiep je in je gebruikers op, technieken, tips en links op Gebruiker Centraal](https://inclusie.gebruikercentraal.nl/stap/2-verdiep-je-in-je-gebruikers/)

### 3: Ontwerp inclusieve toepassingen

Ontwerp iteratief inclusieve toepassingen die aansluiten bij fysieke, cognitieve en psychosociale kenmerken van je gebruikers en hun omstandigheden. Betrek hierbij je gebruikers. Licht je inclusieve ontwerpkeuzes toe.

[Ontwerp inclusieve toepassingen, technieken, tips en links op Gebruiker Centraal](https://inclusie.gebruikercentraal.nl/stap/3-creeer-inclusieve-oplossingen/)

### 4: Evalueer met je gebruikers

Evalueer na elke iteratie je inclusieve ontwerpen met je gebruikers. Leg bevindingen en aanbevelingen voor verbetering vast.

[Evalueer met je gebruikers, technieken, tips en links op Gebruiker Centraal](https://inclusie.gebruikercentraal.nl/stap/4-evalueer-met-je-gebruikers/)

### 5: Deel je Inclusive Design inzichten

Reflecteer gedurende het iteratieve ontwerpproces (stap 2-4) op proces en resultaat in het licht van de gestelde inclusie-doelen (stap 1). Deel je inzichten over ontwerpen voor inclusie om bij te dragen aan een (digitale) samenleving waarin iedereen mee kan doen.

[Deel je Inclusive Design inzichten, technieken, tips en links op Gebruiker Centraal](https://inclusie.gebruikercentraal.nl/stap/5-deel-je-inclusive-design-inzichten/)

## Wat levert het op

Ontwerpen voor inclusie is relatief onbekend bij veel mensen die op een of andere manier betrokken zijn bij digitale dienstverlening of de ontwikkeling daarvan. Toch is het een voorwaarde voor een inclusieve samenleving die een grondige digitale transformatie doormaakt. Immers, [digitale uitsluiting veroorzaakt ook sociale uitsluiting (cf. Mariën & Baelden 2015, vanaf p.16)](https://docs.wixstatic.com/ugd/5ffc7d_0e6d123701154b57abcc63e9b3834be8.pdf).

Bezoek de [Inclusie website van Gebruiker Centraal](https://inclusie.gebruikercentraal.nl/) voor meer informatie.

## Referenties

- [Ontwerptips voor diverse doelgroepen](https://inclusie.gebruikercentraal.nl/doelgroepen/)
