# Ontwerpprincipes

_Status: **In development**_

## Wat kun je met deze ontwerpprincipes

Deze ontwerpprincipes helpen je om de digitale dienstverlening zo gebruiksvriendelijk mogelijk te maken.

- Ze helpen te toetsen of je product en proces aansluit bij de verwachting, behoefte en context van de gebruiker. De tips, methoden en technieken geven je concrete handvatten hiervoor.
- Ze helpen je om stakeholders, ontwerpers, developers en anderen op één lijn te krijgen.
- Op bestuurlijk niveau kun je aandacht vragen voor de ontwerpprincipes door [het Manifest Gebruiker Centraal](https://www.gebruikercentraal.nl/manifest) te laten ondertekenen.

## Ontwerpprincipe 1: Zet de Gebruiker Centraal

Ontwerp vanuit de behoefte en context van mensen, niet vanuit de techniek of je organisatie.

Als je iets maakt wat mensen ook echt willen, is de kans het grootst dat het ook echt wordt gebruikt. Dat is effectief, maar ook efficiënt. De kosten die je hebt gemaakt, vertalen zich dan terug in concrete resultaten. En daarmee voldoe je ook aan de plicht om gebruikers te informeren over hun rechten, eventuele risico’s et cetera. Die zorgplicht is zowel strikt juridisch als moreel van aard: de gebruiker verdient een overheid die hem of haar optimaal bedient. En als dat vervolgens ook gebeurt, zal dat het draagvlak voor de overheid ten goede komen. Zo leidt het principe ‘gebruiker centraal’ altijd tot een win-win-situatie.

### Wat betekent de gebruiker centraal zetten

- Betrek de gebruiker vroegtijdig in het proces en niet pas aan het eind.
- Laat de organisatiebehoefte en -structuur niet leidend zijn in het ontwerp.
- Laat techniek of functionaliteit niet leidend zijn in het ontwerp.
- Hou rekening met, en heb inzicht in de totale gebruikerspopulatie: zijn ze hoger opgeleid, lager opgeleid, taalvaardig, slechtziend, et cetera?

### Ontwerpprincipe 1 voorbeelden & tips

- [Optimaal Digitaal tip 2: Wat kan wel digitaal en wat niet?](http://optimaaldigitaal.gebruikercentraal.nl/optimaaldigitaal/wat-kan-wel-digitaal-en-wat-niet/)
- [Optimaal Digitaal tip 12: Varieer in vorm persoonlijk contact](http://optimaaldigitaal.gebruikercentraal.nl/optimaaldigitaal/varieer-in-vorm-persoonlijk-contact/)
- [Optimaal Digitaal tip 15: Analoog als gebruiker niet anders kan](http://optimaaldigitaal.gebruikercentraal.nl/optimaaldigitaal/analoog-als-gebruiker-niet-anders-kan/)
- [Metrokaart DUO](https://www.digitaleoverheid.nl/digitaal-2017/digitalisering-aanbod/massaal-digitaal/jacqueline-nieland)

## Ontwerpprincipe 2: Wees pas tevreden als je gebruiker het is

Ontwerp, test, meet en verbeter. En blijf verbeteren.

Doe je dat niet, dan wreekt zich dat vroeg of laat. Tijdens de uitvoering kan dit leiden tot gebruikers die vastlopen, met bijvoorbeeld meer helpdeskcalls tot gevolg. Hoe goed je vooraf ook test, een deel van de problemen zul je pas in de exploitatiefase tegenkomen. Behoeftes, gedrag en gebruik veranderen in de loop van de tijd. Wat ooit een goede oplossing was, hoeft dat later niet meer te zijn.

### Wat betekent het pas tevreden te zijn als je gebruiker dat is

- Doe gebruikersonderzoek vooraf én na het online zetten van je dienst.
- Verzamel informatie over het gebruik tijdens de exploitatiefase.
- Zorg ervoor dat tijdens de exploitatie aanpassingen en verbeteringen doorgevoerd kunnen worden. Een website is nooit af!

### Methoden & technieken voor ontwerpprincipe 2

- Customer Effort Score
- [Lean UX](https://www.smashingmagazine.com/2011/03/lean-ux-getting-out-of-the-deliverables-business/)

### Ontwerpprincipe 2 voorbeelden & tips

- [Optimaal Digitaal tip 21: Ga uit van rendement voor gebruiker](http://optimaaldigitaal.gebruikercentraal.nl/optimaaldigitaal/ga-uit-van-rendement-voor-gebruiker/)
- [Optimaal Digitaal tip 25: Introduceer voortdurende klantmeting](http://optimaaldigitaal.gebruikercentraal.nl/optimaaldigitaal/introduceer-voortdurende-klantmeting/)

## Ontwerpprincipe 3: Maak het voor de gebruiker zo eenvoudig mogelijk

Ontwerp eenvoudige processen, maak gebruiksvriendelijke systemen en [schrijf begrijpelijk](content-richtlijnen.md).

Dit zal de kans op fouten verkleinen en voorkomt frustraties bij de gebruikers. Het zorgt ervoor dat ze snel en eenvoudig hun taak kunnen doen. Het voorkomt ook dat ze noodgedwongen uitwijken naar andere kanalen, zoals telefoon.

### Wat betekent het om het voor de gebruiker zo eenvoudig mogelijk te maken

- Richt het systeem in zodat een gebruiker zo min mogelijk handelingen moet verrichten.
- Zorg dat de gebruiker begrijpt welke handelingen gedaan moeten worden.
- Zorg dat je dienst toegankelijk en vindbaar is.
- Zorg dat gebruikers zo min mogelijk fouten kunnen maken.
- Sluit aan bij de terminologie van je gebruiker.
- Zorg dat complexiteit van (achterkant)processen aan de voorkant niet merkbaar is.

### Methoden & technieken voor ontwerpprincipe 3

- [Schrijf waar mogelijk op B1 taalniveau](content-richtlijnen.md).
- [System Usability Score](http://www.usability.gov/how-to-and-tools/methods/system-usability-scale.html) (SUS)
- [SIG Usability score](https://www.sig.eu/nl/over-sig/sig-research/sig-model-usability/)

### Ontwerpprincipe 3 voorbeelden & tips

- [Optimaal Digitaal tip 10: Maak digitaal gebruiksvriendelijk](http://optimaaldigitaal.gebruikercentraal.nl/optimaaldigitaal/vast-contact-ambassadeur/)
- [Optimaal Digitaal tip 5: Vast contact ‘ambassadeur’](http://optimaaldigitaal.gebruikercentraal.nl/optimaaldigitaal/maak-digitaal-gebruiksvriendelijk/)
- [Optimaal Digitaal tip 13: Herken onvermogen](http://optimaaldigitaal.gebruikercentraal.nl/optimaaldigitaal/herken-onvermogen/)
- [Optimaal Digitaal tip 14: Bied hulp](http://optimaaldigitaal.gebruikercentraal.nl/optimaaldigitaal/bied-hulp/)
- [Optimaal Digitaal tip 15: Analoog als gebruiker niet anders kan](http://optimaaldigitaal.gebruikercentraal.nl/optimaaldigitaal/analoog-als-gebruiker-niet-anders-kan/)
- [Posters met tips over toegankelijk ontwerpen voor mensen met een (functie-)beperking / handicap](https://www.gebruikercentraal.nl/instrumenten/ontwerpprincipes/ontwerpprincipe-3-maak-gebruiker-zo-eenvoudig-mogelijk/tips-toegankelijk-ontwerpen-voor-mensen-met-een-beperking/)

## Ontwerpprincipe 4: Ga uit van feiten, niet van aannames

Ontwerp op basis van feiten en gebruiksonderzoek, en ga er niet vanuit dat je gebruiker denkt zoals jij.

Bij het ontwerpen van een website zou je makkelijk kunnen veronderstellen dat iedereen is zoals jij zelf bent. Dit kan een sterke persoonlijke voorkeur tot gevolg hebben en leidt vaak tot een ontwerp dat onvoldoende op je gebruikers is afgestemd. Zelf weet je waarschijnlijk veel over de dienst die je aanbiedt. Gebruikers hebben die kennis natuurlijk niet; zij hebben andere behoeftes en doelen. Gebruikers willen gewoon dingen gedaan krijgen.

### Wat betekent het uitgaan van feiten

- Doe onderzoek om inzicht te krijgen in de behoeftes, wensen, vaardigheden en het gedrag van gebruikers. Zorg bijvoorbeeld dat je weet hoe je gebruikers je systemen gebruiken: onderweg, mobiel, thuis, op hun werk.
- Toets of het systeem voldoet aan de wensen en eisen van de gebruiker.
- Zorg dat aannames voortdurend getoetst worden en pas ze aan naar de laatste inzichten.

### Ontwerpprincipe 4 voorbeelden & tips

- [UX Myth 14: You are like your users](http://uxmyths.com/post/715988395/myth-you-are-like-your-users)
- [Vensters voor Dienstverlening](https://www.venstersvoorbedrijfsvoering.nl/wat-is-vensters-voor-bedrijfsvoering/vensters-voor-dienstverlening/#!/)
- [Optimaal Digitaal tip 24: Begin met inventariseren kanaalgebruik](http://optimaaldigitaal.gebruikercentraal.nl/optimaaldigitaal/begin-met-inventariseren-kanaalgebruik/)
- [Optimaal Digitaal tip 25: Introduceer voortdurende klantmeting](http://optimaaldigitaal.gebruikercentraal.nl/optimaaldigitaal/introduceer-voortdurende-klantmeting/)
- [Optimaal Digitaal tip 26: Steeds opnieuw meten en verbeteren](http://optimaaldigitaal.gebruikercentraal.nl/optimaaldigitaal/steeds-opnieuw-meten-en-verbeteren/)
- [CBS statline](http://statline.cbs.nl/Statweb/)
- [Waarstaatjegemeente](http://www.waarstaatjegemeente.nl/)

## Ontwerpprincipe 5: Wees transparant en deel je kennis

Werk samen en deel je kennis en ervaring. En sta open voor feedback.

Waarom zou je transparant moeten zijn? Dat heeft te maken met verwachtingsmanagement: hoe eerder je duidelijk maakt wat je doet, hoe beter de verwachtingen eromheen zijn. Als het duidelijk is dat er iets gebeurt, vergroot dat het vertrouwen. Waarom kennis delen? Zodat we niet steeds opnieuw het wiel uitvinden. Leer van elkaars fouten en aanpassingen.

### Wat betekent het om transparant te zijn en kennis te delen

- Deel in een vroeg stadium met de buitenwereld wat je aan het doen bent.
- Deel mislukkingen, _ter vermaeck maar vooral ter leringh_.
- Ontwikkel je diensten en processen op een open en transparante manier. Sta open voor feedback.
- Minder doen door te delen (met behulp van bijvoorbeeld de bibliotheek voor design-componenten).
- Gebruik open source software en geef terug aan de projecten waar je gebruik van maakt.
- Deel kennis.

### Methoden & technieken voor ontwerpprincipe 5

- Organiseer seminars
- [Gebruiker Centraal](https://www.gebruikercentraal.nl/)

### Ontwerpprincipe 5 voorbeelden & tips

- [Open Overheid](http://www.open-overheid.nl/) en [open data](http://data.overheid.nl/)
- [Optimaal Digitaal tip 27: Leer van elkaar, gebruik best-practices](http://optimaaldigitaal.gebruikercentraal.nl/optimaaldigitaal/leer-van-elkaar-gebruik-best-practices/)
- [alphagov](https://github.com/alphagov) (github GOV.UK)
- [Drupal voor gemeenten](https://www.drupal.org/project/dvg)

## Totstandkoming van de ontwerpprincipes

De ontwerpprincipes zijn opgesteld door het [actieteam](https://www.gebruikercentraal.nl/actieteam/) en de community van Gebruiker Centraal. Er is gekeken [naar andere voorbeelden](https://principles.design/). De Gebruiker Centraal community en de architecten van NORA hebben uitgebreid input geleverd. [Lees in deze blog over de uitgangspunten voor de ontwerpprincipes](https://www.gebruikercentraal.nl/nieuws/overheidsbrede-ontwerpprincipes-hoe-komen-we-daar/).
